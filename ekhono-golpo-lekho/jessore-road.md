## যশোর রোড

> অনুবাদ: খান মোহাম্মদ ফারাবী

শত শত চোখ আকাশটা দেখে, শত শত শত মানুষের দল,<br>
যশোর রোডের দু'ধারে বসত বাঁশের ছাউনি কাদামাটি জল।<br>
কাদামাটি মাখা মানুষের দল, গাদাগাদি হয়ে আকাশটা দেখে,<br>
আকাশে বসত মরা ইশ্বর, নালিশ জানাবে ওরা বল কাকে।<br>
ঘরহীন ওরা ঘুম নেই চোখে, যুদ্ধে ছিন্ন ঘর বাড়ী দেশ,<br>
মাথার ভিতরে বোমারু বিমান, এই কালো রাত কবে হবে শেষ।<br>
শত শত মুখ হায় একাত্তর যশোর রোড যে কত কথা বলে,<br>
এত মরা মুখ আধমরা পায়ে পূর্ব বাংলা কোলকাতা চলে।<br>

সময় চলেছে রাজপথ ধরে যশোর রোডেতে মানুষ মিছিল,<br>
সেপ্টেম্বর হায় একাত্তর, গরুগাড়ী কাদা রাস্তা পিছিল<br>
লক্ষ মানুষ ভাত চেয়ে মরে, লক্ষ মানুষ শোকে ভেসে যায়,<br>
ঘরহীন ভাসে শত শত লোক লক্ষ জননী পাগলের প্রায়।<br>
রিফিউজি ঘরে খিদে পাওয়া শিশু, পেটগুলো সব ফুলে ফেঁপে ওঠে<br>
এইটুকু শিশু এতবড় চোখ দিশেহারা মা কার কাছে ছোটে।<br>
সেপ্টেম্বর হায় একাত্তর, এত এত শুধু মানুষের মুখ,<br>
যুদ্ধ মৃত্যু তবুও স্বপ্ন ফসলের মাঠ ফেলে আসা সুখ।<br>

কার কাছে বলি ভাতরূটি কথা, কাকে বলি করো, করো করো ত্রান,<br>
কাকে বলি, ওগো মৃত্যু থামাও, মরে যাওয়া বুকে এনে দাও প্রান।<br>
কাঁদো কাঁদো তুমি মানুষের দল তোমার শরীর ক্ষত দিয়ে ঢাকা,<br>
জননীর কোলে আধপেটা শিশু এ কেমন বাঁচা, বেঁচে মরে থাকা।<br>
ছোটো ছোটো তুমি মানুষের দল, তোমার ঘরেও মৃত্যুর ছায়া,<br>
গুলিতে ছিন্ন দেহ মন মাটি, ঘর ছেড়েছোতো মাটি মিছে মায়া।<br>
সেপ্টেম্বর হায় একাত্তর, ঘর ভেঙে গেছে যুদ্ধের ঝড়ে,<br>
যশোর রোডের দু'ধারে মানুষ এত এত লোক শুধু কেনো মরে।<br>

শত শত চোখ আকাশটা দেখে, শত শত শত শিশু মরে গেল,<br>
যশোর রোডের যুদ্ধ ক্ষেত্রে ছেঁড়া সংসার সব এলোমেলো<br>
কাদামাটি মাখা মানুষের দল, গাদাগাদি হয়ে আকাশটা দেখে,<br>
আকাশে বসত মরা ইশ্বর, নালিশ জানাবে ওরা বল কাকে।<br>
ঘরহীন ওরা ঘুম নেই চোখে, যুদ্ধে ছিন্ন ঘর বাড়ী দেশ,<br>
মাথার ভিতরে বোমারু বিমান, এই কালো রাত কবে হবে শেষ।<br>
শত শত মুখ হায় একাত্তর যশোর রোড যে কত কথা বলে,<br>
এত মরা মুখ আধমরা পায়ে পূর্ব বাংলা কোলকাতা চলে।<br>
এত মরা মুখ আধমরা পায়ে পূর্ব বাংলা কোলকাতা চলে।<br>

**[← সূচিপত্র](../readme.md)**
