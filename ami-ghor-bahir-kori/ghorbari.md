## ঘরবাড়ি

আমার ঘরের পাশে তোমার বাড়ি হবে<br>
তা-ই দেখি দিন-রাত মাঠি খোঁড়াখুঁড়ি<br>
ইট, কাঠ, সুরকি, লোহার পোক্ত ফ্রেম,<br>
জানলার গ্রিল, আর দেয়ালে দেয়াল<br>
যখন দেখি তুমি পোক্ত বাড়ির ফ্রেমে আঙুল বোলাও<br>
তখন ভাবি আমি পলকা মানুষ গুলো কদিন বাঁচে<br>

তোমার মাটিতে ওরা কুয়ো খুঁড়ে জল তুলে<br>
তাবু পাতে তাতে ওরা থাকে রাত ভোর<br>
কাজ শেষে, স্নান শেষে, চাল-ডাল খাওয়া শেষে<br>
বাঁশি বাজায়, ওরা বাঁশি বাজায়<br>
যখন শুনি আমি হালকা বাঁশির সুর হাওয়া ভাসে<br>
তখন ভাবি আমরা পলকা মানুষ হায় কদিন বাঁচি<br>

আমার ঘরের পাশে গাছ আছে এক<br>
তাতে বাসা বেঁধেছিল পাখি প্রসূতি কালে<br>
ডিম ফুটে ছানা হলো, ছানাদের ডানা হলো<br>
ডানা মেলে উড়ে গেলো বাসাটা ফেলে<br>
যখন ভাবি আমি পাখির ওড়ার কথা দু'ডানা মেলে<br>
তখন আমার সেই হাসন রাজার গান, হাসন রাজার কথা মনে পড়ে<br>
"লোকে বলে বলেরে, ঘর বাড়ি ভালা নাই আমার,<br>
লোকে বলে বলেরে...”<br>
