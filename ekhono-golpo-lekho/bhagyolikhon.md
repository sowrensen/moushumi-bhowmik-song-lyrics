## ভাগ্যলিখন

এখন কিছুই অজানা নেই<br>
তোমার কিংবা আমার কাছে<br>
আমরা জানি ঘর পালানো<br>
লোকগুলো সব কোথায় আছে<br>

অন্যরকম হবো বলে<br>
আমরাও পথ খুঁজেছিলাম<br>
ঘুরে ফিরে সেইতো একই<br>
চার দেওয়ালের খাঁচায় এলাম<br>

আমরা জানি কেউ রাস্তায়<br>
কেউ আবাসন লবন হ্রদে<br>
মেট্রোরেলের গর্তে কারো<br>
নিরুদ্বিগ্ন জীবন কাটে<br>

অনেক হলো দেয়াল লিখন<br>
লাল কালিতে নীলে লেখা<br>
এখন বরং তাবিজ কবজ<br>
ভাগ্য লিখন পড়তে শেখা<br>

আমরা এখন জেনে গেছি<br>
কথা বলার ধরন ধারন<br>
কোন গাছে কোন সার লাগাবো<br>
কোন ফসলটা তোলা বারণ<br>

আমরা এখন জেনে গেছি<br>
সকাল দুপুর বিকেল পারে<br>
অন্ধকারে রাত্রি নামে<br>
ক্রমে ক্রমে বয়েস বাড়ে<br>

আমরা এখন সবই জানি<br>
মিঠে নোনা জলের তফাৎ<br>
পোড় খাওয়া মন ক'বার বলো<br>
এক আগুনে পোড়াবে হাত?<br>

অজানা পথ অজানা পথ<br>
পথ হারাবো কেমন করে<br>
‌এখন নদী জেনে গেছে<br>
মিলবে গিয়ে কোন সাগরে<br>

কেউ যদি আজ অন্য কথা<br>
বলতো তবে বেশতো হতো<br>
নতুন কোনো পাহাড় যদি<br>
চূড়োর দিকে টেনে নিতো!<br>

**[← সূচিপত্র](../readme.md)**
