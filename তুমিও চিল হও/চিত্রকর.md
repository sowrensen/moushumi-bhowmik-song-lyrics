## চিত্রকর

চিত্রকর তুমি চিলেকোঠায় বসে ছবি আঁকো<br>
ওপরে ওড়ে চিল দু'ডানা স্থির রেখে শূন্যে পাক খায়<br>
নিচে, অনেক নিচে কোলকাতার গলি, কোলকাতার পথ,<br>
পথের ছোট ছেলে দুপুর রোদ্দুরে খাচ্ছে ঘুরপাক<br>
তুমিও চিল হও, দু'ডানা স্থির রেখে শূন্যে পাক খাও<br>
কোলকাতার গলি, কোলকাতার পথ, দূরের রেললাইন<br>
তোমার ক্যানভাসে তোমার নদী হয়<br>
চিত্রকর তুমি তোমার নদী জলে মাছ আঁকো<br>
চিত্রকর তুমি হাবিব অথবা সমীর, আনোয়ার কোলকাতার টানে<br>
উজান ঠেলে এসে তোমার ক্যানভাসে তোমার নদী আঁকো<br>
চিত্রকর তুমি তোমার নদী জলে মাছ আঁকো<br>
চিত্রকর দেখো, শীত যে শেষ হলো, ফেব্রুয়ারি এলো তোমার প্রবাসে<br>
একুশে ভোরবেলা তোমার ক্যানভাসে<br>
তোমার নদী জলে সূর্য করে খেলা<br>
তোমার বুকে বাজে ফেলে আসা সে সুর<br>
বল না কতদূর বান ভাসানো বাড়ি?<br>
তোমার ভাইয়ের রক্তে রাঙানো একুশে ফেব্রুয়ারি<br>
বান ভাসানো বাড়ি…<br>
