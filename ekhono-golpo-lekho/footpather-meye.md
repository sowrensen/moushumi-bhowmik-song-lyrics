## ফুটপাথের মেয়ে

হাঁটুর ওপর তোমার শাড়ি<br>
চোখের পাতা ভীষণ ভারি<br>
দিনের শেষে রাত এসেছে<br>
পথের আলো‌য় ঘর ভেসেছে<br>
তোমার ওপর আছড়ে পড়ে<br>
আলো তোমায় কামড়ে ধরে<br>
আড়াল কোথায়, আড়াল কোথায় মেয়ে?<br>
ও ফুটপাথের মেয়ে<br>
এখন তোমার চেয়ে<br>
কে বিপন্ন অবসন্ন<br>
ফুটপাথের মেয়ে?<br>

পথের ওপর কোলের কাছে<br>
চোখ বুজে যে ঘুমিয়ে আছে<br>
নিয়ন আলোয় রাস্তা ভাসে<br>
ঘুমের মধ্যে সেও হাসে<br>
তারও গায়ে আলো পড়ে<br>
আলো তাকে জড়িয়ে ধরে<br>
তুমি তাকে জড়িয়ে ধরো মেয়ে<br>
ছোট্ট তোমার মেয়ে, কালকে সে ভয় পেয়ে<br>
খুঁজবে আড়াল দরজা দেয়াল<br>
ছোট্ট তোমার মেয়ে<br>

সেদিন রাতে কাজের শেষে<br>
বাসস্টপে আমি দাঁড়াই এসে<br>
রাত হয়েছে তাড়াতাড়ি<br>
ফিরতে হবে আমায় বাড়ি<br>
পথটা কেমন ফাঁকা ফাঁকা<br>
কিছুই যেনো যায় না দেখা<br>
আলোর নিচে ঘুমিয়ে আছে কে?<br>
ওরা ফুটপাথের মেয়ে<br>
এখন ওদের চেয়ে<br>
কে বিপন্ন অবসন্ন<br>
ফুটপাথের মেয়ে<br>
ওরা ফুটপাথের মেয়ে<br>

**[← সূচিপত্র](../readme.md)**
