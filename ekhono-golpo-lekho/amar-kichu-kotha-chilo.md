## আমার কিছু কথা ছিল

আমার কিছু কথা ছিল<br>
তোমায় বলার, কেবল তোমায়<br>
যেই না আমি ঠোঁট নেড়েছি<br>
সেই কথাটা তলিয়ে গেল,<br>
এই সময়ের শব্দ তলায়।<br>

কিছুই তো আর যায় না শোনা<br>
কার কথা কে বুঝবে বলো<br>
বুঝতে হলে কথার মানে<br>
চেনা পথের বাইরে চলো<br>
মন, তোমার বুকের আগল খোল।<br>
মনরে...<br>

এখন নাকি শব্দগুলো<br>
এক মুহুর্তে সাগর পেরোয়<br>
এখন নাকি যন্ত্রগুলো<br>
এপার থেকে আমার কথা<br>
তোমার পারে পৌঁছিয়ে দেয়।<br>

তবু কিছুই যায় না বলা<br>
শব্দ খেলায় কেবল ফাঁকি<br>
কথার পিঠে কথা সাজাই<br>
আমরা এখন একলা থাকি।<br>

তোমার আমার ক্লান্ত দেহ,<br>
শব্দে কথায় ভারাক্রান্ত<br>
কত রকম কথা বলা<br>
বলতে বলতে, চলতে চলতে<br>
পৌঁছে গেছি এ কোন প্রান্ত?<br>

হয়ত তুমি পাশেই আছো<br>
তবু তোমায় ছুঁতে কি পাই<br>
তোমার বুকে ব্যাথা ছিল<br>
কেমন করে কথা দিয়ে<br>
সেই ব্যাথাতে আঙ্গুল বুলাই<br>

বলতে হলে নতুন কথা<br>
চেনা পথের বাইরে চলো<br>
অন্ধকারে যায় না দেখা<br>
তবু তুমি হাতড়ে চল<br>
তোমার বুকের আগল খোল।<br>
