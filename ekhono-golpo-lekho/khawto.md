## ক্ষত

এই সময়ের বুকে ক্ষত জমে আছে<br>
শহরের বুকে ক্ষত জমে আছে<br>
কিছু দেখি কিছু দেখতে পাই না<br>
কিছু দেখি কিছু দেখতে পাই না<br>

আকাশটা বড় মেঘ কালো ছিলো<br>
জানলা খুলতে মুখ ভেংচালো<br>
মেঘ কালো তবু বৃষ্টি নামে না<br>
আকাশ এখন কাঁদতে জানে না<br>
আকাশের বুকে ক্ষত জমে আছে<br>
সময়ের বুকে ক্ষত জমে আছে<br>
কিছু দেখি কিছু দেখতে পাই না<br>
কিছু দেখি কিছু দেখতে পাই না<br>

রাস্তা চলছে রাস্তার ছেলে<br>
হাতে ধরা আছে দুমড়ানো বাটি<br>
কুকুরের মতো পায়ে পায়ে চলে<br>
ঘ্যানঘ্যানে সুরে একই কথা বলে<br>
ছেলেটার বুকে ক্ষত জমে আছে<br>
বাটিটাতে জানি ক্ষত জমে আছে<br>
কিছু দেখি কিছু দেখতে পাই না<br>
কিছু দেখি কিছু দেখতে পাই না<br>

রাস্তার ধারে রাতজাগা মেয়ে<br>
প্রেমহীন পথে ঘুরে ঘুরে মরে<br>
মুখে হাসি আঁকে রাত যত বাড়ে<br>
ভালোবাসা বেচে ঘরে ফিরে চলে<br>
মেয়েটার ঠোঁটে ক্ষত জমে আছে<br>
শরীরের ভাঁজে ক্ষত জমে আছে<br>
কিছু দেখি কিছু দেখতে পাই না<br>
কিছু দেখি কিছু দেখতে পাই না<br>

বাজারের মোড়ে বুড়ো ফেরিওয়ালা<br>
সময়ের দোষে পথে পথে ঘুরে<br>
একদিন দেখি মুখোশ পরে সে<br>
কাগজের এক বাঘ হয়ে গেছে<br>
বাঘের মুখে ক্ষত লেখা আছে<br>
শরীরের দাগে ক্ষত জমে আছে<br>
কিছু দেখি কিছু দেখতে পাই না<br>
কিছু দেখি কিছু দেখতে পাই না<br>

এই সময়ের বুকে ক্ষত জমে আছে<br>
শহরের বুকে ক্ষত জমে আছে<br>
তোমারও বুকে ক্ষত জমে আছে<br>
কিছু দেখি কিছু দেখতে পাই না<br>
