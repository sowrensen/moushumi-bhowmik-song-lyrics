## অনন্যের খোঁজে

আমি খুঁজছি, আমি খুঁজছি তোমার ঠিকানা<br>
অলি গলি ঘুরে ক্ষান্ত তবু তোমায় পাচ্ছি না<br>
তুমি বলেছিলে সেই দিন, সেই দুপুর বেলাতে<br>
চলে এসো ফাঁক পেলে, এসো আমার বাড়িতে<br>
তাই আজকের এই একলা দুপুরে কাজ-টাজ সব ফেলে<br>
আমি এসেছি তোমার শহর প্রান্তে গল্প করবো বলে<br>
হাতে ধরা আছে চিরকুট তাতে তোমার ঠিকানা<br>
এ-বি-সি ব্লকের গোলকধাঁধায় তোমায় পাচ্ছি না<br>
সারি সারি সব বাড়ি যেনো সার বাঁধা সব সৈন্য<br>
সব এক ধাঁচ, সব এক রং, তুমি কোথায় থাকো অনন্য?<br>
আমি খুঁজছি, আমি খুঁজছি তোমার ঠিকানা<br>
অলি গলি ঘুরে ক্ষান্ত তবু তোমায় পাচ্ছি না<br>
তুমি বলেছিলে সেই দিন, সেই ব্যস্ত সকালে<br>
এসো নিশ্চয় এসো, একবার আমাদের মিছিলে<br>
তাই ই্চ্ছে হলো জানতে কিভাবে দাবীর কথা তুলে<br>
কেমন সবাই হাত ধরে ধরে গান গেয়ে পথ চলে<br>
এসে দেখি আমি ধর্মতলার চারকোণে চার দল<br>
সব নানা সুরে বলে একই কথা, “আমার সঙ্গে চল!”<br>
এতো শব্দ, এতো চিৎকার, তবু কী নিদারুণ দৈন্য<br>
একই স্লোগানে নানা গন্ধ, তুমি কোথায় ছিলে অনন্য<br>
আমি খুঁজছি, আমি খুঁজছি তোমার ঠিকানা<br>
অলি গলি ঘুরে ক্ষান্ত তবু তোমায় পাচ্ছি না<br>

**[← সূচিপত্র](../readme.md)**
