## ডাক আসে

ডাক আসে<br>
তোমার না লেখা চিঠি আসেনি, আসে না,<br>
আসবে না জানি তবু আমি বসে থাকি<br>
বেলা বাড়ে, রোদে কাপড় মেলি<br>
জল নামে যদি তুলি, ঘরে তুলে আনি<br>
আর তুলি, মেলি, ভাঁজ করি<br>

দিন যায়, দিন যায়<br>
দুপুরের অবসরে খবর কাগজে দেখি<br>
এখানে ওখানে কত যুদ্ধ চলেছে<br>
চলে সার বাঁধা ট্যাংক আর রিফিউজি লাইন<br>
চলে সাদা দেশদূত আর যুদ্ধবিরোধী ক্ষ্যাপা<br>
রাত নামে, রাত নামে<br>
রাতের গভীরে আমি, ঘুমের ভিতরে আমি<br>
ভিতর বাহির করি, জামা তুলি মেলি<br>
আর মানুষ মিছিলে হাঁটি রাতের অন্ধকারে<br>
কাঁটাতার ঘিরে ঘিরে ধরে<br>

গান এসো, গান এসো<br>
একলা আঁধার ঘরে এসো তুমি প্রেম হয়ে<br>
প্রেম যদি না হও স্বপ্ন দেখাও তুমি<br>
স্বপ্ন না দিতে পারো দুধ পোড়া ঘ্রাণ হয়ো<br>
রোদে পোড়া জামা আহা, পোড়া দেহ দেশ হয়ো<br>
গুলি লাগে গানের শরীরে<br>

**[← সূচিপত্র](../readme.md)**
